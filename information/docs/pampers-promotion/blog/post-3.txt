5 օգտակար խորհուրդ, որոնք ձեզ կօգնեն ընտրել ամենակատարյալ տակդիրը Ձեր երեխայի համար

1.
Եթե ձեր երեխայի քաշը 5 կգ է, և դուք չգիտեք, թե որ չափսն է նրան հարմար, երկու տարբերակն էլ փորձեք՝ 3-6 կգ և 4-9 կգ և ուշադիր հետևեք, թե որն է ավելի համապատասխանում ձեր երեխային: Դրանցից մեկը հավանաբար նախընտրելի կլինի: Իսկ եթե ուզում եք առաջին գնումը ծննդաբերությունից առաջ անել՝ ապա լավագույն ընտրությունը 3-6 կգ չափսն է: 
2.
Առաջին անգամ տակդիրներ գնելիս կամ այն ժամանակ, երբ որոշում եք նմուշը փոխել, երբեք միանգամից մի քանի փաթեթ մի գնեք: Չէ՞ որ նույնիսկ ամենալավ տակդիրը կարող է տարբեր պատճառներով հարմար չլինել ձեր երեխային՝ ձևը չհամապատասխանի  նրա կազմվածքին կամ էլ երեխան տվյալ տակդիրի որևէ նյութի հանդեպ ալերգիա ունենա:
3.
Նորածինը շատ հաճախակի է տակդիրի կարիք ունենում, հետևաբար մեծ քանակությամբ կլանիչ նյութ պարունակող տակդիրներ գնելն անիմաստ է:
Չէ՞ որ յուրաքանչյուր 1,5-2 ժամը մեկ այն ստիպված եք լինելու փոխել, և  տարողությունը նույնիսկ կիսով չափ չի օգտագործվելու: Հյուր կամ զբոսանքի գնալիս, ինչպես նաև քնելիս երեխային հուսալի ու թանկարժեք տակդիրներ հագցրեք, իսկ ցերեկը, երբ գիտեք, որ նա շուտով տակդիրը կկեղտոտի, կարելի է նաև էժանագին տարբերակներ գործածել:
4. 
Տակդիրի վրա կա հատուկ շերտ, որի վրա որպես կանոն պատկերված է մուլտֆիլմի որևէ հերոս: Դա օգնում է կողմնորոշվել՝ կպչուն ամրակները երկու կողմերից պետք է համաչափ լինեն նկարին: Եվ որքան շարժուն է երեխան՝ ամրակներն այնքան հուսալի պետք է լինեն: Իսկ եթե տակդիրի կողքամասերն առաձգական են և ըստ անհրաժեշտության կարող են ձգվել ու սեղմվել՝ դրանք անհանգիստ փոքրիկին ավելի մեծ հարմարավետություն կապահովեն: 
5.  
Բազմակի գործածման ամրակները դուր կգան նաև հոգատար մայրիկներին, ովքեր ամեն վայրկյան բացում են տակդիրը՝ համոզվելու համար, որ այն չոր է: Ճիշտ է՝ որոշ տեսակների վրա կան նկարներ, որոնք հայտնվում են՝ ըստ տակդիրի թրջվելու աստիճանի: Եվ դուք առանց լրացուցիչ ստուգումների կհասկանաք, թե երբ պետք  է փոխել երեխայի տակդիրը: 